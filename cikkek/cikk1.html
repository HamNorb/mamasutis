<!DOCTYPE html>
<html lang="hu">
<head>
<meta charset="utf-8">
<link rel="stylesheet" href="../styles/stilus.css" type="text/css">
<a href="javascript:history.back()">Vissza az előző oldalra</a>

<title>Óriási ajándék, ha megtanítod főzni a gyereket!</title>
<h1>Óriási ajándék, ha megtanítod főzni a gyereket!</h1>
<h2>A sütés-főzéssel matematikát, kudarckezelést, érzelemszabályozást, kritikai gondolkodást tanul</h2>
</head>

<body>
<p>A közös sütés-főzéssel nemcsak a hőn áhított minőségi időt kapja, hanem egy sor olyan képességet is, ami a huszonegyedik században elképesztően hasznos. A konyhai tevékenységek fejlesztik a matematikai képességeket, a kritikai gondolkodást, az arányérzéket és a kudarctűrő képességeket is. Állítja a gyerekjogi szakember, aki egyáltalán nem tud főzni… így a saját gyerekének sem tudott segíteni mindebben. És mi pont ezért szeretjük annyira dr. Gyurkó Szilvit. Mert néha vele együtt fellélegezhetünk: nem kell tökéletesen csinálni. Ezt sem. </p>


<strong>Tanítsd meg főzni, nagyobb ajándékot adsz neki, mint gondolnád!</strong>

<p>Gyerekkel főzni fontos és jó dolog. Egyes kutatások szerint a Covid-világjárvány kevés pozitív következménye közé tartozik, hogy megnőtt azoknak a családoknak a száma, ahol bevonják a gyerekeket is a főzésbe. </p>

<p>A közös főzés nemcsak a sokat emlegetett minőségi időtöltés egyik formája a szülő és a gyerek között – amire elképesztően nagy szükség van ebben a túlfeszített világban, amikor is kevés idő jut egymásra –, hanem fontos készségeket is fejleszt.</p>

    <p>Az együtt töltött idő örömén túl, a sütés-főzés fejleszti a gyerek matematikai képességeit, az együttműködésre és folyamatszemléletre vonatkozó készségeit, meg persze a kreativitást is. </p>

<p>Nyilván nemcsak sütés közben lehet megtanulni a grammokat és dekákat, meg a hozzávalók felezését, duplázását a tepsi méretéhez igazodva, de tudjuk, hogy a gyakorlatban elsajátított, élményekhez köthető tudás sokkal mélyebbre megy, mint amit elméletben, az iskolapadban próbálnak belénk tuszkolni. </p>

<p>A főzés közben előforduló bakik nyomán jól fejlődik a kritikai gondolkodás, és az a tudás, hogy a dolgok ritkán tökéletesek, néha hibázunk, de mindig újra próbálhatjuk, és legközelebb talán sikerül. Vannak olyan lelkes szerzők, akik egyenesen odáig mennek, hogy</p>

    <strong>a huszonegyedik században alapvetően szükséges projektszemlélet elsajátításának egyik legjobb helyszíne a konyha, legjobb időpontja pedig a gyerekkor.</strong>

<p>A gyerek részvétele, bevonása valódi gyerekjog, és ez a sok hasznos tudás erre még rátesz egy lapáttal – arról nem is beszélve, hogy pénzügyi szempontból sem elhanyagolható, mennyit tud spórolni az, aki ügyesen és jól főz. Erre felkészíteni egy gyereket pedig igazi szülői feladat.</p>


<p>Fiatal felnőttként sokat profitál majd a gyerek abból, hogy a barátait áthíva közös főzőcskézéseket szervezhet – minőségi időtöltés, immáron a családon kívül. Szóval, bárhonnan nézzük, fantasztikus dolog, amikor a gyereket bevonjuk a főzésbe is a kisebb-nagyobb háztartási feladatokban való közreműködés mellé. </p>

<p>Miközben ezeket írom, muszáj előállnom a farbával, hogy ebben a kérdésben kizárólag elméleti ismereteim vannak.</p>

<p>Olyan családból jövök, amelyben egy vasárnap délelőtt arra mentem be a konyhába, hogy anyám egy tepsi piskótára mered és nem érti, miért folyik és ehetetlen (később kiderült, hogy kihagyta belőle a lisztet). Jómagam úgy költöztem el otthonról, hogy soha (értsd soha, de soha) nem szeltem magamnak kenyeret. Igaz, néhányszor próbáltam, és vagy az ujjamat vágtam el, vagy absztrakt formákat alkottam a kenyérből, mivel képtelen voltam egyenesen tartani a kést.</p>

    <strong>Szóval, innen (mondjuk ki: a nulláról) indultam, és az, hogy mára eljutottam a bundáskenyér–pesztós tészta–szendvics háromszög által határolt univerzumba, kész csoda. Köszönöm szépen, hölgyeim és uraim. </strong>

<p>Ezek után talán senki nem csodálkozik, amikor azt is bevallom, hogy én bizony nem igazán főztem együtt a lányommal. Egy kezemen meg tudom számolni, hányszor próbálkoztam. Egy palacsintasütésre, aminek a vége az lett, hogy egyikünk rátenyerelt a forró főzőlapra, kifejezetten élesen emlékszem. Majd egy ponton elengedtem az egészet, és egyrészt rábíztam magunkat a világmindenség örök bölcsességére, másrészt a gyerek apjának főzési tudományára. </p>

<p>A lányom ma már csodásan főz (kire ütött ez a gyerek?), és hatalmas öröm, amikor meghív magához vacsorára. Jó lett volna, ha olyan szülő tudok lenni, aki átadja neki a világ legjobb vasárnapi húslevesének receptjét, meg néhány briliáns sütemény elkészítésének titkait, de én nem vagyok ilyen szülő. Sosem tudtam előtte titkolni, hogy nem szeretek a konyhában lenni, és amikor azt írom, hogy szerintem kihoztam magamból a maximumot, az egyrészt igaz, másrészt egy egészen új (negatív) dimenziót ad a maximum kifejezésnek. </p>

<p>Ma már mindezzel kapcsolatban béke van bennem. Senki nem halt éhen, a gyerek is ügyesen főz, én is meg tudtam maradni abban az érzésben, hogy elég jó szülő voltam, még ha nyilvánvalóan nem is tökéletes. 
Közös sütés-főzés: hogyan kezdj bele?</p>

<p>Nagyon tisztelem azokat a szülőket, akik a konyhában is jól együtt tudnak működni a gyerekeikkel, akik vállalják a macerát, a kupit, a háromszorosára nyúló főzési, sütési időt, de cserébe kapnak egy boldog (és maszatos) gyereket, aki fiatal felnőttként otthonosan és jól mozog a konyhában. </p>

<p>Aki pedig (velem ellentétben) otthonosan és jól mozog a konyhában, vagy legalább szeretné kipróbálni a közös főzés-sütés örömeit, és azt keresi, hogyan tudná bevonni a gyerekét is e tevékenységbe, azoknak csodálatos, életkor szerinti javaslatokat tudok adni. Természetesen nem saját kútfőből, hanem nemzetközi ajánlások alapján.</p>

<p>Már 3–5 éves kortól részt tudnak venni a gyerekek a zöldségek, gyümölcsök megmosásában, egyszerűbb összetevők nem törékeny edényekben való elkeverésében, vagy abban, hogy a szükséges dolgokat odavigyék a konyhapulthoz.</p>

<p>6–12 éveseknél már a rántotta, palacsinta önálló elkészítése is felmerülhet, mert ők már éles vagy forró konyhai eszközök kezelésében is ügyesek tudnak lenni (persze fontos, hogy ott legyünk velük, mellettük).</p>

<p>A 13–18 éves korosztálynál levesek és tésztaételek elkészítése is feladatul adható, és közreműködhetnek bonyolultabb ételek főzésénél, sütésénél.</p>

    <strong>A nemzetközi ajánlások azt javasolják, hogy a bevásárlásoknál is figyeljünk arra, hogy a gyerekeket bevonjuk, az idősebb korosztályt már akár úgy is, hogy a konyhai kiadásokba is jobban bevezetjük őket. </strong>

<p>Szóval, együtt főzni, sütni a gyerekkel csodálatos. </p>

<meta>Nagyi Mama</meta>

</body>
